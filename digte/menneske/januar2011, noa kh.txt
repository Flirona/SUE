januar 2011

Jeg kan sidde og kigge ned i køkkenet
fra mit kollegieværelse i England
jeg kan trække et lille gardin fra et vindue
ved siden af håndvasken 
for at se om der er fri bane
jeg deler køkken med ni studerende
tit løber der ketchup ned i bunden af køleskabet
tit lugter der er dårlige madvaner
tit sidder der ris i loftet
jeg ser for mig at riskogeren eksploderer
slynger de våde basmatiris op i loftet
i små klumper
sådan bliver de siddende
indtil de bliver stive igen
og falder ned
mens man står og vasker op
risens cyklus
fra mark til køkken til koger til loft
til vask fra blød
 til hård til blød
til hård 
til blød
en ven tilbyder at lave spaghetti carbonara
det er hans yndlingsret
og den eneste ret han kan lave
jeg er tæt på at kaste op
men har også haft ondt i maven
det meste af dagen
siger jeg til ham
han vil altid gerne låne en rullecigaret
can you spare me a rolley
han vil altid gerne have mig til at rulle den
do you mind rolling it
vi ryger en cigaret mens han taler om det shot glas fra Irland
jeg har smadret
han vil altid gerne tale om det shotglas fra Irland
nu har han ét shotglas mindre
i den imponerende samling
af shotglas fra hele europa
som han refererer til dagligt
men som jeg aldrig har set
fordi de fleste af glassene
åbenbart er hjemme ved hans forældre
en aften kommer jeg ud fra badet
kun iført håndklæde
en kinesisk pige
siger undskyld
da hun ser mig
en anden aften
pisser jeg i håndvasken
for at undgå en gentagelse
en tredje aften
sidder jeg på mit værelse
her har jeg siddet i to dage
fordi jeg har fået store herpessår
på læberne.