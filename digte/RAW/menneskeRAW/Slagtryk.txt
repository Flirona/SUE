En græsslåmaskine æder sig knurrende over en plæne,  mens solen hagler  ned mellem spredte skyer.  Da maskinen tier,  fortsætter en anden lidt længere væk.  Blyanten ligger uvant mellem fingrene som en akavet erindring.  Jeg sidder i haven  og forsøger at fylde mig selv ud med mig selv; helt ud til fingrenes greb om blyanten, der engang var det sværd,  jeg skar mig ind i lyset med. Hver dag,  for hver dag skyder sit eget mørke.  Hver dag kræver sin flænge:  et digt, et smil, et hug,  der skiller øjeblikket og det unødvendige.   

Hele dagen er gået med at lede efter mig selv, så vidt jeg kan se nu, sidder jeg i sengen og ryger,  mens jeg læser de sidste linjer i en bog, jeg skal aflevere inden midnat, den handler om diamanter bevogtet af papegøjer, Selvet der så nemt bliver væk i forestillingen om det perfekte, så lyder der et brag ude fra virkeligheden, nogen har vist skudt papegøjen. 