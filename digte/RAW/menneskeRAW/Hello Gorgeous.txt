Mit hjerte, hvorfor banker du sådan i takt med pigebarnets sutten Det suger og niver i det bryst som ikke beskæftiger den lille mund Det er næsten erotisk, men hvem kan man gå til med dette? Det er uhørt En klam sensation som i en bagoverbøjning der åbner brystkassen Jeg ser Matador imens hun bliver lagt til af hænderne Mine egne, med en bullen langfinger på højre hånd Jeg gnaver neglerødderne af med fortænderne, for at gøre det lidt pænt om neglene Piller bladene af potteplanterne og kigger ud på gaden For at se om der sker noget Sætter spejle i solen så de kan skinne ind i lejligheden På den måde kan vi blive her, pigen får den sol hun skal have Jeg husker at skrabe hudresterne væk fra barnets øre, fører det op til næsen Så sidder jeg her og lugter med mit barn Jeg skal vaskes, jeg skal vaskes nu! Det går ikke at lade stå til Imens jeg studerer kvindens ansigt på en Aldi reklame beslutter jeg at gøre gymnastik Gymnastiske øvelser for den prøvede kvindekrop Stræk og bøj Tal pænt til dit spejlbillede Hello Gorgeous Dine strækmærker de er tigerstriber Min rosenmund, mit maveskind er et skræppeblad, se hvor de folder og snor sig Hvor morsomt Jeg drømmer om en sygeplejerske med stram rødmalet mund der har laserpistol og lakhandsker Kør over mig med cremer og ekstrakter, det er kun mit hylster nu og jeg skyr ingen midler! Jeg indhyller mig i silke imens jeg vælger en æblelomme fra bake off Lidl damen er min tavse ven, hun har similisten på pegefingerneglene Jeg lugter af kat 

 
Jeg lugter af kaffe Jeg lugter af syrnet mælk En kvinde i radioen bruger ordet syltehylde Jeg kunne sylte moderkagen Jeg kunne give den en omgang grill Stræk og bøj lille missekat Hvæs hvæs, riv riv riv Nogen skriver SMATKASSE henover min lænd imens jeg sover Op af brusekabinens væg Læser et gammelt blad hos lægen Husmoderen kan slanke sig, selv mens hun spiser med af familiens kraftige mad Kålkuren, juice dine grøntsager, jeg juicer et hvidkål Klemmer mælken ud i små beholdere og laver stuvet hvidkål Spis mine grise!