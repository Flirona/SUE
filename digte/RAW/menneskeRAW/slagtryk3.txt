Jeg er et asylcenter en åndende institution et åndsfraværende lejemål et rum at fylde ud. Men mosset om træernes ankler er mosset om mine og atomsammensætningen i Assads ensomhed bliver atomsammensætningen i mine børns du ved at de sange vi synger kan måles i sneen i Himalaya og du ved at børnedødeligheden i Uganda stinker fra de selvsamme sange. Vinden sigter efter munden regnen sigter efter issen og man gemmer sig i buskadset sover under stenen solen går op og ned i et ansigt bækken er en lyd, en farve, et tegn alt er vand og jeg  et åbent samfund ubegrænsede territorier til stede i verden 

Et sæt øjne at glo igennem rotation om en tænkt akse afstande er sprog og sprog afstande  hvad vil du gøre ved det hvad fanden vil du gøre ved det tro på gud eller gudfanden vil jeg røv og google symptomer på depression og hashpsykose solipsisme for og imod youtube funny fail compilation haha haha den måde han faldt på røven den måde jeg falder gennem galakserne og rammer mig selv i nakken et sted bag månen, et sted på skærmen gang på gang rum i rum