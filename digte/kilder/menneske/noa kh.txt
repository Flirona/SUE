Noa Kjærsgaard Hansen, http://www.slagtryk.dk/print/17-04.pdf 

Jeg sidder på min sorte læderstol i Aarhus Nord jeg kører den frem og tilbage over et blåt gulvtæppe der folder sig sammen mod midten som en lille orm der slænger sig i græsset jeg vender hovedet først mod vinduet fugle der flyver som de plejer dukker op over det ene røde tag for at forsvinde bag et andet så hovedet mod skærmen der er jeg som jeg ser ud for alle andre på et billede på en strand i Cuba her er jeg tilbage i stolen med alt det der gør min krop genkendelig: et lille modermærke på halsen med fire sorte hår jeg har lyst til at rive ud for at gøre mig mere glat som en lille orm i en stor våd bunke jord gravet op bag min mors hus da jeg forsøgte at lave en urtehave de timers fysisk arbejde skiller sig ud fra de her timer i min sorte læderstol jeg lukker en fane så er der elleve tilbage jeg vasker mine hænder fri for jord 

 
jeg kan godt lide at have hænder i muld jeg kan godt lide at tage billeder af ting af mig selv men lige nu er mine hænder dækket af koldt vand det giver et blåligt skær de steder hvor huden foldes jeg kan kun se mig i spejlet jeg kan kun se mig gennem glas i skærmen tilbage på stolen jeg folder tæppet ud jeg bruger et par timer på at åbne nye faner én hvor jeg googler krydderurter der kan overleve vinteren en fane hvor jeg diskret søger på stemninger der minder mig om bestemte faser i mit liv på dage med tømmermænd kan det fremkalde en tåre som da jeg en morgen efter en bytur lå og græd i en time efter Erik fra Krøniken begik selvmord jeg søger på et cover af Radioheads ’I will’ en liste over film Nicolas Cage har været med i kendte superligaspillere i perioden 1998-2001 følelserne virker ægte for en stund livet virker som et læs af erfaringer der lægger sig oven på hinanden som bunken af vasketøj ved siden af min seng i Aarhus Nord forestiller jeg mig mens jeg kigger mod havet ikke fordi jeg kan se det men fordi jeg ved det er der bag bygningen efter skoven ned af skrænten.   

 
 
 
Jeg kan huske en skoleudflugt på Christiansborg hvor jeg stod længe og stirrede på et maleri af en politiker hvis øjne fulgte mig uanset hvor jeg kiggede hen her i stolen foran skærmen er Folketinget ikke andet end en samling af folk med deres ting som ingen tager fra dem uanset fordelingen af mandater raser krigene stadig det der virkelig ændrer ting er den måde internettet gør kloden til ét stort felt hvor man kan zoome sig ind på ethvert kontinent en søndag på Antarktis en kaffepause i Panama sammen med David Cameron og Brian Steen Nielsen mens man først lytter til Danmarks eneste borgerlige debatprogram og derefter Danmarks eneste røde debatprogram på radio24syv og finder ud af at det er det samme der bliver sagt. 
 
  

 
 
 
Jeg børster tænder i badet hårene på min orange tandbørste bøjer udad og danner en markant større overflade end da jeg købte den hårene glider langs tænderne som en midterskilning som ormens slængen der har lagt græsset ned som Moses der skiller vandene jeg har åndenød jeg trækker vejret helt vildt mens jeg fylder munden med vand og spytter ud igen jeg sætter mig ned i brusekabinen mærker den hullede rist mod ballerne min hud folder sig jeg folder forhuden tilbage mens det plasker ned på klinkerne og op på min krop det er utiltrækkende at føle sig tiltrukket af sin egen krop at tænke på kroppen på modermærkerne skægget under underlæben der som hårene på tandbørsten som midterskilningen som ormen som moses bøjer mod højre og venstre og ikke når ned til skægget på hagen de her egentlige kendetegn og de kendetegn jeg opfinder som internettet opfinder ud fra hvad andre ser som mine kendetegn et markeret ansigt i sorthvid med dybe øjne missende i solen 

 
der skaber de helt rigtige skygger til at fremhæve mine kindben som på mit profilbillede på Facebook det er kvælende at sidde på en stol i Aarhus Nord og se en solnedgang hvis farver reflekterer sig i basilikumplanten i min vindueskarm. 
 
 
  

 
 
 
Da jeg en mandag med tømmermænd farer vild i IKEAs køkkenafdeling og bliver råbt af fordi jeg tager en skraldespand der hører til en udstilling tager jeg min telefon op af lommen og i mangel på en bedre løsning læser jeg et aggressivt kommentarfelt til en artikel om antallet af kvindelige værter på Deadline og jeg tænker kort at det måske er demokratiets store problem at det ikke er en styreform der er gearet til internettets effektivitet at internettet potentielt set er den totale form for demokrati og den totale form for eksklusion på samme tid fordi alle kan råbe men dem der råber højest får alle andres stemmer til at føles som at råbe i en drøm. 
 
 
  

 
 
 
Jeg skruer helt op for radioen på badeværelset rummet forsvinder i damp og stemmer og vand ned langs ørene i et satireprogram udgiver en mand sig for at være en dame uden at jeg helt forstår hvorfor det er satire når en mand udgiver sig for at være en dame.