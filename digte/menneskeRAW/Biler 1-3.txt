Jeg smed et skod i rendestenen
og en bilalarm gik igang.
Bilerne er nervøse i aften.

Engang i New York
mødte jeg et talende toilet.
Hello, how are you?
gentog det
flere gange.

Jeg kunne have spurgt
om det samme.

* * *

Bilerne bevæger sig rundt
jeg bevæger mig rundt.
Altså er jeg en bil
når jeg har det sådan.

En anden dag
så jeg en bil
der lignede
en cykel.

* * *

Idéen med en bil
ligger på dens overflade.
Det er kun chaufføren
som har en underbevidsthed.

Lyset rammer mig pludseligt.
Jeg som er født i harens år
må danse igen i forsøget
på at nå op til min overflade.